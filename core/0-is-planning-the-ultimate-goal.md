#1
خلينا متفقين بس إن تحقيق الهدف هو أهم من التنظيم عموما
يعني لو إنت وفي عشوائية تامة وعدم تنظيم برضو  still خلصت اللي عليك
هيفضل اسمك حققت الهدف وخلصت اللي عليك

بس برضو خلينا نتفق إن التنظيم بيضيف قيمة مهمة في أثناء العملية دي
وهي زيادة احتمالية تحقيق أهداف أكتر وبجهد أقل 
(هندسة التنظيم)

بس فيه شيء بس لازم تاخد بالك منه وتحذر
وهو إن بعض الناس بتعتبر حالة التنظيم هي الهدف
فيفضل طول الوقت يعمل في جداول وخطط
وفي الآخر مبيعملش حاجة تذكر
بمعني بيحاول يوصل لخطة تنظيم مثالية (ويعتبرها blueprint) ويبدأ على أساسها ينفذ الأهداف
بس الفكرة اللي هتغيب عنه إنه مفيش حاجة اسمها خطة تنظيم مثالية أصلا
فهو أولا مبعرفش يبيض الخطة دي 
ﻷنه هتواجهه متغيرات كتير مش هيعرف يحددها وممكن مياخدش باله منها
بس فترات ضعف التركيز والمرض 

أحسن طريقة تنجز بيها
هو إنك تبدأ بداية عرجاء حرفيا
بخطة عرجاء
ولكن قابلة للتعديل على طول مسار تحقيق الهدف
يعني بدل ما تكون من الناس بتوع عدة الشغل
خليك من الناس بتوع الشغل نفسه
واللي بيهندسوا الأدوات بتاعتهم حسب متطلبات الشغل دا

أبدأ و خلي الموضوع قابل للتعديل حسب أخطاءك 
ذاكرت 3 ساعات في نفس المادة والتركيز فيهم كان ساعة بس
خلاص جميل كانت الخطة المسبقة بتقول 3 ساعات بس حصل خطأ مستمر وهي إنه فيه ساعتين بلا تركيز
خلاص نعدل الخطة حسب الأخطاء
جرب تذاكر مادتين أو 3 في نفس اليوم
جرب تعمل فترات راحة بين الجلسات

من الآخر التنظيم ليس هدفا في حد ذاته
إنما هو جزء مهم جدا في رحلة تحقيق الهدف يتغير حسب أخطاء التنفيذ المستمرة
وهو كالعضلة 
كلما استعملتها
زادت احتمالية تحقيق أهداف أكتر وبجهد أقل 